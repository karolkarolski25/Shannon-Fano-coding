Protokół IPv4 został zaprojektowany w taki sposób, aby nie wymagał dużej ilości danych sterujących dodawanych w procesie enkapsulacji. Zapewnia tylko podstawowe funkcje, niezbędne do przesyłania pakietów od źródła do celu. Jest bezpołączeniowy, co oznacza, że nie ustanawia połączenia przed wysłaniem danych, działa w myśl zasady "najlepiej, jak to możliwe" (ang. best effort), co oznacza, że nie wykorzystuje kontroli przepływu ani żadnych potwierdzeń dostarczania danych tak jak było to w protokole TCP, ale dokłada wszelkich starań, aby komunikacja przebiegała pomyślnie. Jest to również protokół niezależny od nośnika, to znaczy, że dane pomiędzy hostami mogą przesyłane być bez względu na zastosowane medium transmisyjne.

W jednej sieci możemy mieć przecież kabel typu skrętka, w drugiej światłowód, a w trzeciej fale radiowe. Protokół IP, będzie działał dokładnie tak samo w każdej z tych sieci. Problemem, jaki może się pojawić podczas przesyłania danych przez różne media jest maksymalna wielkość pakietu, czyli wartość MTU (ang. Maximum Transmission Unit), jeśli pakiet jest zbyt duży, to podłączony do sieci ruter podzieli go na mniejsze części. Proces ten nazywamy fragmentacją - kolejne pojęcie do naszego sieciowego słownika.
Aby łatwiej było zrozumieć działanie protokołu IPv4 oraz to, w jaki sposób pakiety danych przesyłane są przez Internet zaprezentuje jego działanie na przykładzie wysłanej paczki od cioci z Ameryki. Na paczkę składają się 3 kartony, połączone w jedną całość. Ciocia, zaadresowała prezent i dostarczyła go do firmy kurierskiej. Przy nadaniu paczki zrezygnowała ze wszystkich opcji dodatkowych, takich jak potwierdzenie odbioru czy śledzenie paczki. Pracownik firmy przykleił na kartony naklejkę z adresem docelowym oraz zwrotnym i przekazał paczkę dalej. Została ona, wraz z dziesiątką innych przesyłek, samochodem dowieziona do portu, gdzie zapakowano ją do kontenera i statkiem wyruszyła w podróż za ocean.
W porcie docelowym kontener rozpakowano, posegregowano paczki, następnie samochodami rozwieziono do poszczególnych miast i tamtejszych punktów odbioru. Z punktu odbioru, samochodem, paczka ma zostać dowieziona pod dany adres, ale okazuje się, że trzy połączone kartony są zbyt duże, aby przewieść je mały samochodem, dlatego kurier dzieli ja na pojedyncze kartony i w taki sposób Ci je dostarcza. W związku z tym, iż ciocia nie wybrała opcji dodatkowych, firma kurierska nie dostarczyła jej potwierdzenia odbiory. Możesz to zrobić sam, wykonując np. telefon do cioci z podziękowaniami :)
Przekładając to na komunikacje z wykorzystaniem protokołu IP będzie tak:
pakiet został wysłany bez wcześniejszego poinformowania odbiorcy - mamy tryb bezpołączeniowy;
w procesie enkapsulacji został nadany adres źródłowy i docelowy - w naszym przykładzie to był adres zamieszkania odbiorcy jako adres docelowy, i adres zamieszkania cioci jako adres zwrotny;
pakiet nie został zaopatrzony w dużą ilość danych sterujących mogących spowolnić komunikację - w tym celu ciocia zrezygnowała z opcji dodatkowych, czyli z potwierdzenia i śledzenia paczki;
pakiet dotarł do celu poprzez media światłowodowe, skrętkę i fale radiowe - no bo paczka została dostarczona różnymi środkami transportu: statkiem, dużym samochodem, małym samochodem;
pakiet był za duży aby przesłać go w całości, przez jedną z sieci dlatego został pofragmentowany - czyli paczka została w pewnym momencie podzielona, aby można był wykorzystać do transportu mały samochód;
protokół IP nie wysłał potwierdzenia, że pakiet została odebrany - tak jak firma nie zapewniła cioci, że paczka dotarła na miejsce.

Jak każdy protokół komunikacyjny, również IPv4 ma ustandaryzowany nagłówek, pozwalający na dodawanie informacji sterujących. Przykład typowego nagłówka IPv4 widoczny jest poniżej.

Docelowy adres IP - adres IP urządzenia, do którego kierowane są dane;
Źródłowy adres IP - adres IP urządzenia, który jest nadawcą danych ;
Czas życia (TTL) - 8 bitowe pole, które określa pozostały czas życia pakietu. Wartość TTL jest zmniejszana o co najmniej 1 za każdym razem, gdy pakiet przechodzi przez ruter (tj. za każdym przeskokiem). Kiedy wartość osiąga 0, ruter porzuca pakiet i jest on usunięty ze strumienia danych w sieci. Mechanizm ten chroni pakiety, które nie mogą osiągnąć celu przed przekazywaniem w nieskończoność pomiędzy ruterami w tzw. pętli rutingu. Jeżeli pętle rutingu byłyby dozwolone, sieć byłaby przeciążona pakietami danych, które nigdy nie osiągną swojego celu. Zmniejszanie wartości TTL przy każdym przeskoku zapewnia, że w końcu osiągnie wartość 0 i pakiet, którego pole TTL równe jest 0 będzie odrzucony.
Protokół - ta 8-bitowa wartość, określająca wykorzystany protokół warstwy wyższej (transportowej), np. UDP lub TCP.
Typ usługi (ToS) - zawiera 8-bitową wartość, która używana jest do określenia priorytetu każdego pakietu.
Przesunięcie fragmentu - pole stosowane podczas rekonstrukcji podzielonego przez ruter pakietu. Wskazuje porządek, w jakim ma być ustawiony każdy z pakietów podczas rekonstrukcji.
Flaga MF (ang. More Fragments) - pojedynczy bit używanym z polem przesunięcia fragmentu do podziału i rekonstrukcji pakietów. Gdy bit flagi MF jest ustawiony, oznacza to, że dany fragment nie jest ostatnim fragmentem pakietu. Kiedy host odbierający zauważy przybywający pakiet z ustawioną wartością MF=1, sprawdza pole przesunięcia fragmentu, gdzie należy umieścić ten fragment podczas rekonstrukcji pakietu. Kiedy host odbierający zauważy przybywający pakiet z ustawioną wartością MF=0 i niezerową wartość w polu przesunięcia fragmentu, umieszcza ten fragment jako ostatni kawałek rekonstruowanego pakietu.
Flaga DF (ang. Don't Fragment) - pojedynczy bit, który jeśli jest ustawiony wskazuje, że fragmentowanie pakietu jest niedozwolone. Jeżeli flaga DF jest ustawiona, wtedy fragmentacja tego pakietu nie jest dozwolona.
Wersja - zawiera numer wersji protokołu IP (w tym wypadku to będzie IPv4).
Długość nagłówka (IHL) - określa rozmiar nagłówka pakietu.
Długość pakietu - to pole podaje w bajtach całkowitą wielkość pakietu, zawierającą nagłówek oraz dane.
Identyfikacja - to pole jest używane do jednoznacznego identyfikowania fragmentów podzielonego pakietu IP.
Suma kontrolna nagłówka - pole używane jest do sprawdzenia błędów nagłówka pakietu.
Opcje - jest to miejsce na dodatkowe pola w nagłówku IPv4 do obsługi innych usług. Jest ono jednak rzadko używane.
Jednym z kluczowych zadań warstwy sieci jest adresowanie. Adresowanie w sieciach IP jest bardzo podobne do adresowania stosowanego przez nas, ludzi. Oczywiście tylko na poziomie logicznym, mechanizmy adresowania są różne. Hosty w sieciach zostały pogrupowane w celu łatwiejszego nimi zarządzania i adresowania.

Podobnie jak u ludzi, też mieszkamy w miastach, na konkretnych ulicach. Dzięki temu wspomniana wcześniej paczka od cioci z Ameryki łatwo mogła dotrzeć do odbiorcy. Najpierw została wysłana promem do Polski, potem ciężarówką do Twojego miasta, następnie mniejszym autem pod wskazaną ulicę i numer domu. Bardzo podobnie jest z adresowanie hostów. Pakiet przesyłany pomiędzy sieciami, najpierw trafia do sieci, do której przynależy host, a potem przesyłany jest już do konkretnego hosta. Ten typ adresowania nazywany jest adresowaniem hierarchicznym, bo najpierw doczytywane są informacje ogólne, czyli w przypadku przesyłania danych adres sieci, potem dopiero te szczegółowe, czyli adres IP konkretnego hosta.
W sieciach komputerowych hosty mogą się ze sobą komunikować na trzy sposoby:
z wykorzystaniem transmisji pojedynczej (ang. Unicast);
poprzez rozsyłanie grupowe (ang. Multicast);
poprzez rozgłaszanie (ang. Broadcast).
Transmisja typu unicast stosowana jest najczęściej, wykorzystywana jest w typowych połączeniach pomiędzy dwoma hostami. Przykładowo, kiedy klient wysyła żądanie do serwera, wykorzystuje do tego właśnie transmisje unicast.

Zastosowanie transmisji grupowej, czyli multicast w znacznym stopniu pozwala zredukować zużycie pasma w sieci ponieważ nie wysyła się pojedynczych pakietów do wielu hostów, tak jak byłoby to realizowane z użyciem transmisji pojedynczej, lecz wysyła się jeden pakiet, który trafić może do wielu odbiorców jednocześnie.

Multicast może być stosowany przez rutery do wymiany informacji związanych z rutingiem, jak również do dystrybucji oprogramowania. W transmisji multicast stosuje się specjalną pulę adresów, zwaną adresami grupowymi, w protokole IPv4 to jest zakres, który widoczny poniżej:

Broadcast, czyli rozgłaszanie, polega z kolei na wysyłaniu pakietów do wszystkich hostów w danej sieci. Wykorzystywany jest do tego specjalny adres, adres rozgłoszeniowy, więc nie jest tak, że w pakiecie IP zapisane są adresy wszystkich hostów w sieci. Byłoby to technicznie nie możliwe, to raz, a dwa transmisję rozgłoszeniową stosuję się na przykład wówczas, kiedy nieznany jest adres konkretnego urządzania. Ten rodzaj transmisji wykorzystywany jest najczęściej w sieciach lokalnych, rzadko zdarza się, że rozgłaszanie stosuje się do komunikacji z hostami spoza danej sieci lokalnej.

W całej puli adresów IPv4 wyodrębniono grupy adresów, tzw. specjalnego zastosowania. Są to adresy, które niestosowane są do komunikacji w sieciach rozległych. Wśród tych adresów specjalnych znajdują się adresy, tak zwanych pętli zwrotnych (ang. loopback). Adres pętli zwrotnej to nic innego jak adres samego siebie, każdy komputer w sieci, oprócz właściwego adresu IP wykorzystywanego do komunikacji, ma przypisany również adres samego siebie, najczęściej jest to adres 127.0.0.1. Ponadto, każdy adres z puli służy do testowania poprawności konfiguracji protokołu IPv4 na hoście.
Innym rodzajem adresów specjalnych, są adresy łącza lokalnego, (ang. Link-local). Tego typu adresy stosuje się wówczas, kiedy host powinien uzyskać adres IP z serwera DHCP, ale ten z jakiś powodów jest niedostępny. Host wówczas przyjmie adres właśnie z puli adresów łącza lokalnego. Transmisja danych z wykorzystaniem takich adresów może odbywać się tylko w obrębie sieci lokalnej, w której pracuje danych host. No i jeszcze jedna, ostatnia już grupa adresów specjalnych, czyli adresy typu TEST-NET. Podobnie jak adresy lokalnego łącza służą one do komunikacji tylko w obszarze sieci lokalnej, stosowane są w celach edukacyjnych. Mogą być wykorzystywane w dokumentacji czy też w przykładach, np. podczas zajęć z sieci. Nie powinny natomiast być używane na stałe.

